# Bánh Mì

Bánh Mì betyr vel egentlig brød på vietnamesisk, men jeg forbinder det som regel med baguetter med nydelig fyll.

Dette er en veldig enkel variant som sannsynligvis ikke er 100 prosent autentisk men som funker som ei kule likevel.

Fyllet er chilimajones, råkost, kjøttboller og koriander.

## Chilimajones

Jeg tok hurtigvarianten og skammer meg ikke.

Om du vil ta det et steg videre lager du majones selv og blander inn en finhakket chili.

- Hellmann's majones
- Sriracha Super Hot Chili Sauce (Flying Goose Brand)
- Saft fra en halv lime

Bland til du liker det og sett i kjøleskapet enn så lenge.

## Råkost

Hemmeligheten med denne er dressingen. Milde måne :-)

### Dressing

- 5 ss vann
- 5 ss riseddik
- 2 ss fish sauce
- 2 ts brunt sukker
- 1 ts sesamolje
- 1 finhakket rød chili (ha med steiner og det hele)
- masse finhakket koriander (litt under 1/2 busk) stilker, blader og det hele

Bland sammen det flytende og løs opp sukkeret. Ha oppi koriander og chili og sett til siden.

### Salat

- 2 store gulrøtter - grovraspet
- 1 purre, del i to på langs, skjær i tynne skiver
- 1/2 kinakål strimlet

Bland alt veldig godt og vend til sist inn dressingen etter beste evne

## Kjøttboller

Dette blir ca 30 kjøttboller.
Jeg er veldig lat så jeg steker de i panne for å få farge/skorpe og ettersteker i oven 200 grader i 12 minutter.

- 600 gram kjøttdeig av svin
- 2 ss maizenna
- 2 store fedd hvitløk, finhakket
- 1 finhakket rød chili (med steiner og alt)
- 2/3 - rødløk finhakket
- nesten 1/2 korianderbusk finhakket, stilker, blader og det hele

Bland alt godt sammen og la det stå i ca 30 minutter før du former små boller av det hele.

Stek godt i panne, eller stek skorpe i panne og etterstek 12 min på 200 grader i stekeovn

## Sett sammen

- stek baguetter, la de kjøle seg litt før du starter
- start med chilimajones
- ta på et godt lag råkost
- kjøttboller (evt del de i 2 om de er vriene å få plass til)
- topp med sriracha og korianderblader

### Ta det ett steg videre

Varianten som jeg har beskrevet over er kjempegod, men om du har lyst til å ta det enda litt videre er det fullt mulig.
- server med agurk for ekstra crunch
- server med fersk chili av middels styrke. f.eks, jalapenos
- server med [Đồ Chua](do-chua.md) (syltet gulrot og daikon)
